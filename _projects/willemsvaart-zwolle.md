---
allmaps:
  annotationId: a7fbbad9279c9bcc
  title: Kaart Zwolle (1920)
  sourceUrl: https://historischcentrumoverijssel.nl/archieven/?mivast=20&mizig=210&miadt=141&miaet=1&micode=1678&minr=25009356&miview=inv2
  sourceTitle: Collectie Overijssel
  animateToMapBounds: false
title: De Zwolse waterweg naar zee
abstract: |
  Het Zwolsche Diep werd omstreeks 1850 door veel schippers het ‘Zwolsche Ondiep’ genoemd, zo ernstig was het gesteld met de toegankelijkheid van de vaarweg, die via het Zwarte Water naar Zwolle liep. Dat werd een steeds nijpender probleem. Het water – eigenlijk meer een inham van de Zuiderzee – was van belang voor de aanvoer van rijke rivierklei en voor de biezenteelt en visserij (voornamelijk de vangst van bleien of blieken, in het verleden een volksvoedsel), maar vooral toch voor de scheepvaart. Zwolle stond ‘in gemeenschap’ – zoals dat heette – met zuidoost Drenthe en de Drenthse en Overijsselse veenontginningen, met de Dedemsvaart en, niet te vergeten, met Twente waar de textielindustrie halverwege de negentiende eeuw sterk in opkomst was.
---

{% include iiif-image.html idno="tresor/TRG-9405-R-03" uuid="6/69159419-12d9-423a-a997-d861db2a5c9b" canvas="3" caption="Keersluis te Zwolle. (1878)" region="pct:25,25,51,48" %}

Voor de scheepvaart bevond het Zwolsche Diep zich in een erbarmelijke staat. De vaarweg kon bij aflandige winden zelfs droogvallen, en dat duurde dan soms wekenlang. Als er wel water stond, moesten de schepen door een slingerende geul manoeuvreren die door slechte betonning nauwelijks te bevaren was. Geen wonder dat de schippers steen en been klaagden, en zij niet alleen: ook de ondernemers verenigd in de Overijsselsche Vereeniging. Zij namen het initiatief om een prijsvraag uit te schrijven om de vaart van Zwolle tot aan zee te verbeteren. Zelfs Amsterdammers, onder wie Jan Lely, de vader van Cornelis Lely, betaalden mee aan een ingenieus plan, opgesteld door ingenieur van de Waterstaat Bernard van Diggelen. In dit plan werd tevens landaanwinning in het vooruitzicht gesteld. De doelstelling was niet gering: Zwolle moest de derde zeehaven van Nederland worden. 


{% include iiif-image.html idno="tresor/TRG-9405-R-03" uuid="6/9ce02204-46aa-4f79-95ab-22dde43a973c" canvas="2" caption="Keersluis te Zwolle. (1878)" region="pct:25,25,51,48" %}

Tot diep in de Zuiderzee legde Van Diggelen, die ook de leiding over het werk kreeg, twee lange strekdammen aan. Hierbij maakte hij gebruik van kraggen, drijvende stukken laagveen afkomstig uit Noordwest-Overijssel. Dat maakte het tot een innovatief waterbouwkundig werk. Bij Kraggenburg in de Noordoostpolder staat midden in de polder nog steeds een lichtopstand met vuurtorenwachtershuis die het uiteinde ervan markeerde. 
Sinds de uitvoering was Zwolle via de Zuiderzee veel beter bereikbaar. Tolheffing maakte de nieuwe zeeweg wel duur in gebruik; daarover regende het klachten. Was er geen sprake van zelfverrijking van de leden van de Overijsselsche Vereeniging? Tot een verdere verbetering van de vaarweg over het Zwarte Water naar Zwolle had het evenmin geleid, wat door de opkomst van de stoomvaart wel zeer wenselijk was. De gemoederen liepen zelf zo hoog op, dat de Zwolse Diep-kwestie uiteindelijk leidde tot een parlementaire enquête (1856) – de eerste zelfs in het parlement, vijf jaar nadat het parlement het enquêterecht had verkregen. 

{% include iiif-image.html idno="tresor/TRG-9405-R-03" uuid="6/d5385372-5cbd-4182-b9ba-7f71e5061358" canvas="5" caption="Nieuwe schutsluis te Zwartsluis (Fundering schutkolkmuren en binnensluishoofd). (1877-1878)" region="pct:25,25,51,48" %}


{% include iiif-image.html idno="tresor/TRG-9405-R-03" uuid="6/4c557f7d-8bdb-4ebf-b771-236c684217bb" canvas="3" caption="Nieuwe schutsluis te Zwartsluis (Binnensluishoofd). (1877-1878)" region="pct:25,25,51,48" %}


Een andere vaarweg naar zee kreeg kort daarop de voorkeur: de Willemsvaart die bij Katerveer op de IJssel uitkomt. In 1869 kon worden begonnen met de verbetering van de Willemsvaart, een van de eerste werken van Cornelis Lely. Bij het Keteldiep kwamen lange strekdammen te liggen en ook de IJssel werd geschikter voor de scheepvaart gemaakt. Net als in Hoek van Holland en Harlingen bleek het opnieuw moeilijk de vaargeul op voldoende diepte en breedte te brengen, én te houden. Op 18 november 1878 kwam het werk niettemin gereed en had Zwolle dan eindelijk zijn waterweg naar zee. 
