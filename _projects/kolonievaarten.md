---
allmaps:
  annotationId: Pn3uzsbSicZuU8Qb
  title: Overijssel - Ommerschans - Drenthe - Vledder - Wateren - Veenhuizen gedeeltelijk verkleurde kopie (1870)
  sourceUrl: http://www.drentsarchief.nl/onderzoeken/archiefstukken?mivast=34&mizig=187&miadt=34&miaet=185&micode=0181&minr=10430607&miview=ldt
  sourceTitle: Drents archief
title: Kolonievaarten
abstract: |
  Drenthe was enkele eeuwen geleden een nogal woest en ontoegankelijk gebied dat je als vreemdeling liever vermeed. De provincie bestond vrijwel geheel uit woeste gronden, veelal bestaande uit dikke pakken veen. Het zuidwestelijk kwart van de provincie, met dorpjes als Dwingelo, Beilen, Vledder en Hogersmilde, werd doorsneden door tal van kleine riviertjes. In de zestiende eeuw al werd daar veen afgegraven dat gebruikt werd als brandstof in de Hollandse steden. Voor de afvoer van de turf voldeden deze riviertjes niet of nauwelijks. Daarom gingen net als elders de ontginners over tot het graven van kanalen. Het belangrijkste kanaal werd steeds verder in noordelijke richting gegraven en werd eerst Smildervaart en later Drentse Hoofdvaart genoemd. In 1780 werd het kanaal tot Assen verlengd. Op de Hoofdvaart komen diverse zijkanalen uit. Eén ervan is de Norgervaart die in 1823 werd verlengd tot Veenhuizen, een van de zogenoemde ‘Kolonies van Weldadigheid’. De Kolonievaart is omstreeks 1880 verbeterd en verbonden met de Haulerwijkstervaart.
---


{% include iiif-image.html idno="tresor/TRG-9302-T-02" uuid="6/a694fc65-3508-48da-8ae8-f2c37524d707" canvas="7" caption="Drentse hoofdvaart, Dieversluis. (25 Juli 1879)" region="pct:19,20,63,61" %}

{% include iiif-image.html idno="tresor/TRG-9302-T-02" uuid="6/72638804-bee8-4dfe-96ba-4bbd6f8a89bb" canvas="11" caption="Drentse hoofdvaart, Dieversluis. (23 Juni 1880)" region="pct:19,20,63,61" %}

De Maatschappij van Weldadigheid telde zeven kolonies: vijf in Nederland en twee in België. De stichter ervan was Johannes van den Bosch, die als Gouverneur-Generaal in Nederlands-Indië het Cultuurstelsel invoerde, waarbij de inheemse bevolking werd gedwongen een deel van hun grond te bebouwen met exportgewassen als koffie en suiker voor de Nederlandse overheid. Het doel van de voormalig gouverneur was om paupers uit de steden een waardig en nuttig bestaan te verschaffen door ze aan het werk te zetten in de te ontginnen gebieden en tegelijkertijd om ze op te voeden tot rechtschapen burgers. Zo dacht hij drie vliegen in één klap te slaan: het arme Drentse land zou erdoor worden ontgonnen en bebouwd, en de steden van hun bedelaars en armen verlost. Bovendien zouden de armelui een nieuw levensperspectief krijgen. Van den Bosch maakte onderscheid tussen ‘vrije koloniën’, waarnaar men min of meer vrijwillig verhuisde (Frederiksoord, Wilhelminaoord en Willemsoord), en onvrije koloniën waar bedelaars, landlopers en armoedzaaiers gedwongen moesten en tewerkgesteld werden (Ommerschans en Veenhuizen).

{% include iiif-image.html idno="tresor/TRG-9302-T-02" uuid="6/c0f8a5ec-8f03-41ce-a673-e1134c8ab096" canvas="14" caption="Kolonie Veenhuizen, schutsluis III ten westen van de zesde wijk. (24 Mei 1879)" region="pct:19,20,62,60" %}

De bedoelingen van Van den Bosch waren misschien goed, maar in Nederlands-Indië waren de inheemse bewoners al niet goed af met Van den Bosch ideeën en of de paupers het in ons eigen Drenthe zoveel beter hadden, kan met recht worden betwijfeld. Tijdens zijn wandeling door Nederland schreef Van Lennep doorgaans vrij nuchter en beschouwend over wat hij zag en beleefde. Over zijn bezoek aan de Kolonies van Weldadigheid schreef hij daarentegen kritisch en verontwaardigd. De leefomstandigheden in Ommerschans waren volgens hem mensonterend. Op de vraag waar men liever was, in de stad waar men vandaan kwam of in Ommerschans, antwoordde een vrouw zonder omhaal van woorden: ‘Wel, daar waar ik vandaan kom, liever dan in dit vervloekte gebouw dat ik wel in de Noordzee wilde zien.’  Het was niet moeilijk voorbeelden te vinden van de wantoestanden die daar heersten en van het onrecht dat talloze mensen werd aangedaan. 
Van Lenneps beschrijving van de kanalen en vaarten ter plekke loog er evenmin om. Generaal Van den Bosch had zich pijnlijk vergist in de berekeningen ervan: ‘Zelfs een kind zonder ervaring zou het eenvoudig weg logisch vinden dat de helling van een kanaal dat in de zandgrond gegraven wordt, bijna onmerkbaar af moet lopen als men niet wil dat de kanten verzakken.’ Bij de geringste regen zakten de oevers in, waardoor de vaart dichtslibde. In de kleine zijvaarten stond helemaal geen water en ‘in de grote zou een kind geen klomp aan een touwtje van het ene tot het andere eind door het water kunnen trekken’, aldus de reislustige student Van Lennep.  Op basis van zijn beschrijvingen is het onwaarschijnlijk dat bij de aanleg van dit sloten- en vaartenstelsel een ingenieur betrokken is geweest. De archieven geven hierover geen uitsluitsel. Hoe dan ook is het geen wonder dat het Rijk het roer decennia later overnam, de vaart verbeterde en er nieuwe sluizen bouwde.


{% include iiif-image.html idno="tresor/TRG-9105-B-04" uuid="6/e35b89f1-8b38-4d06-a682-df20452e6303" canvas="13" caption="Koloniesluis. (30 Augustus 1882)" region="pct:21,23,58,60" %}

{% include iiif-image.html idno="tresor/TRG-9105-B-04" uuid="6/1722d49d-7ead-419d-a74e-78623f0214d9" canvas="15" caption="Koloniesluis. (1 Oktober 1882)" region="pct:21,23,59,60" %}

Johan Strootman (1824-1869)

Op de foto’s die van de aanleg en verbetering van de Kolonievaart zijn gemaakt, is met regelmaat een deftig heerschap te zien. Vermoedelijk betreft het ingenieur Johan Strootman. Hij staat vaak wat afgezonderd van de rest, keurig in het pak met overjas, compleet met een hoge hoed op. Op een andere foto is een man te zien in een mooie witte kledij. Ook dat zou ingenieur Johan Stootman kunnen zijn, of het moet een of andere bestuurder zijn, bijvoorbeeld de directeur van Veenhuizen, van de Maatschappij van Weldadigheid of een afgevaardigde van de provincie. Het is helaas niet meer na te gaan. Vanaf een afstand lijkt de prominente man in keurig pak nog het meest op Strootman zoals we hem kennen van portretfoto’s. Hij toont daarop als een bescheiden, zelfs wat angstigs man, geen leiderstype, iemand die niet graag op de voorgrond staat. Als ontwerper van de sluis en verbetering van de Kolonievaart in het algemeen en de aansluiting op het Drentse netwerk van vaarwegen, mocht hij echter niet ontbreken op de foto’s.
De sluizen in de Kolonievaarten zijn tegenwoordig rijksmonumenten, ook al zijn ze behoorlijk aangetast. Zo zijn het stuwen geworden in plaats van sluizen, zijn onderdelen gesloopt of buiten werking gesteld en is het omringende landschap en de ruimte om de sluizen en de vaart onherkenbaar veranderd, bijvoorbeeld door de sloop van sluiswachterswoningen. En het ergste is nog dat de Kolonievaart het lot van tal van andere kleine kanalen heeft ondergaan: de doorvaart is gestremd. Maar al is de Kolonievaart niet meer bevaarbaar, Strootman zou er ongetwijfeld trots op zijn geweest dat zijn sluis in rijksmonument is geworden. Hierdoor heeft hij postuum alsnog eer van zijn werk gekregen, al moet daarbij wel worden gezegd dat vrijwel iedereen eraan voorbijgaat. De sluizen in Veenhuizen zijn evenmin een meesterwerk. 
De bevaarbaarheid en de afwatering van de Kolonievaarten verbeterde na het ingrijpen van Strootman. Misschien heeft hij daarover een artikel aan het vakblad De Ingenieur aangeboden, want hij klom gauw in de pen. Lang niet alle schrijfsels van de hand van Strootman werden geplaatst in dit vaktijdschrift. 
De vraag is of Johan Strootman wel helemaal uit de verf is gekomen als ingenieur. Had hij niet beter in de voetsporen van zijn vader H. Strootman kunnen treden, die hoogleraar Wiskunde was aan de Militaire Academie te Breda en bekend is geworden om zijn leerboek Beginselen der cijferkunst (en overigens ook voorkomt in Multatuli’s Minnebrieven). Want Johan was vooral thuis én zeer bekwaam in de theorie van zijn vak en werd omschreven als een echte ‘wiskunstenaar’.  Hij werd geboren op 23 mei 1824 te Bergen op Zoom, en was dus van de lichting ingenieurs die volop de kans kreeg zich te ontplooien. Hij werkte onder meer aan de verbetering van het Noord-Hollands Kanaal en van de Marinehaven te Den Helder. Uiteindelijk werd hij specialist in de bouw van droogdokken en verruilde hij zijn baan bij Rijkswaterstaat voor de functie van eerste verantwoordelijk ingenieur bij de Marine. Strootman kwam daar te staan voor ingewikkelde werkzaamheden. Door schade en schande werd hij wijs. Zijn belangrijkste publicaties zijn Over wijde zeesluizen en sluisdeuren van plaatijzer en Geschiedenis van de dokwerken aan het Nieuwediep.
Strootman was niet echt een geboren leider. Zo kreeg hij in al zijn functies niet alle ondergeschikten in het gareel, wist Johan Ramaer over hem te vertellen. Misschien was hij daar wel te zachtaardig voor. Hij kwam na zijn uitstapje naar de Marine opnieuw in dienst van Rijkswaterstaat, eerst als hoofdingenieur in Noord-Brabant, toen in Zeeland. Zijn zwakke gezondheid speelde hem parten. Hij moest in drogere lucht gaan wonen en zo kwam hij terecht in de directie Drenthe en Groningen van Rijkswaterstaat, met Assen als standplaats. Vergeleken met het hectische Zeeland was het in het Noorden heel wat rustiger. Daar kon hij zich als ingenieur bezighouden met opdrachten als het ontwerp van de weg der Eerste Klasse van Meppel naar Assen. De kaartjes die hij daarvan maakte, zijn oogverblindend fraai. 
In 1886 kreeg werd Strootman op eigen verzoek eervol ontslagen. Zijn gezondheid kon het niet aan. Hij stierf negen jaar later, op 6 april 1895. 

{% include iiif-image.html idno="tresor/TRG-9105-B-04" uuid="6/a6286329-9390-4904-941b-9126c8e8b0fb" canvas="0" caption="Kolonievaart. Stroomduiker beneden Sluis I, in de Kanaaldijk en in de Waterlossing.  (27 Maart 1884)" region="pct:23,24,55,58" %}

{% include iiif-image.html idno="tresor/TRG-9105-B-04" uuid="6/694aba3c-21c7-42fc-b431-1c357a0a207c" canvas="2" caption="Kolonievaart. Grondduiker onder de Veenwijk.  (5 Augustus 1882)" region="pct:22,21,58,60" %}