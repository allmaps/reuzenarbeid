---
allmaps:
  annotationId: 1BjvGL61cc2VtSkJ
  title: Brug over de Lek te Culemborg. Situatie (nr. 123)
  sourceUrl: https://hetutrechtsarchief.nl/collectie/609C5B9C7E644642E0534701000A17FD
  sourceTitle: Utrechts Archief
title: Spoorbrug over de Lek bij Culemborg
abstract: |
  Als je je nu aan de over van de Lek bij de brug bij Culemborg – of ‘Kuilenburg’, de naam waaronder de brug bekendheid verwierf – bevindt, kan het niet anders dan dat je onder de indruk raakt. Wat een gevaarte! Wat een indrukwekkende constructie! Ontwerper Gerrit van Diesen besloot de brugverbinding, met een overspanning van 154 meter, op deze plek te bouwen. Jan en alleman kwam naar dit reuzenwerk kijken. Tot 1878 zou de brug bij Kuilenburg de grootste overspanning ter wereld hebben!
  De noodzaak van een grote overspanning op die plek hoefde je in de jaren zestig van de negentiende eeuw aan niemand uit te leggen. De Noorder Lekdijk gold als de kwetsbaarste dijk van Nederland; alles was eraan gelegen om daar een doorbraak te voorkomen, dat wil zeggen ongeveer het hele rivierenbeleid erop gericht was daar een ramp te voorkomen. Een doorbraak zou niet alleen de directe omgeving treffen, maar heel Holland liep dan de kans te overstromen. Omdat overstromingen juist bij ijsgang voorkwamen en Van Diesen en zijn collega’s de rivierenproblematiek zeer serieus namen en voor een goede doorvoer van het water juist obstakels wilden verwijderen, dienden er geen nieuwe te worden toegevoegd, zoals brugpijlers. Het zomerbed van de rivier moest daarvan gevrijwaard blijven.
---

{% include iiif-image.html idno="tresor/TRG-9410-B-05" uuid="6/1cbb1eeb-2043-4bfc-8140-0b024c95bc0f" canvas="11" caption="De gehele brug vanaf de linkeroever gezien. (30 augustus 1868)" region="pct:18,25,61,49" %}

De nog maar 34-jarige Van Diesen stond voor een zware klus. De rivier de Lek was bij Culemborg 250 meter breed en de afstand tussen de dijken bedroeg 1,3 kilometer. Verder moest uiteraard rekening gehouden worden met de belangen van de scheepvaart. Voor de onderbouw van de brug, die tegen zware ijsgang bestand moest zijn, werd gekeken naar oplossing in de Pruisische plaatsen Dirschau en Marienburg (nu in Polen). De zware pijlers van de bruggen aldaar over respectievelijk de Weichsel en de Nogat bestonden uit beton en metselwerk. De situatie leek wel wat op die bij Culemburg en daarom besloot Van Diessen dezelfde techniek toe te passen.


{% include iiif-image.html idno="tresor/TRG-9410-B-05" uuid="6/f5c0612e-d80a-4368-a36c-535cd6273e5b" canvas="5" caption="Heijen van de damwand voor de stroompijler (8 juli 1865)" region="pct:37,39,27,29" %}

De brug bij Culemborg telt, naast de hoofdoverspanning van 154 meter, een tweede overspanning van 83,5 meter en nog eens zeven bruggen met overspanningen van 59,5 meter. Van Diesen besloot de brug te bouwen volgens het zogenaamde vakwerkstelsel van de Duitse ingenieur Johann Mohnié dat toen als de beste constructiewijze bekend stond. De Duitse fabrikant Harkort uit het Duitse Harkorten (in het Roergebied) tekende voor de bouw. De grote overspanning kreeg een gebogen bovenrand. 
Vanzelfsprekend werd – in 1863 – begonnen met de constructie van de onderbouw. In 1866 volgde het werk aan de bovenbouw. De brugdelen werden aangevoerd per schip. Voor de montage van de bruggen bouwde de aannemer houten steigers in de uiterwaarden en de rivier. Nieuw was het gebruik van Bessemer staal, destijds een innovatie in de wereld van ijzer en staal. Van deze nieuwe staalsoort werden de langs- en dwarsliggers en windkruisen gemaakt; het eigen gewicht van de grote overspanning was door de toepassing van staal veel minder groot. Mocht het materiaal toch niet voldoen, dan konden de onderdelen die daarvan gemaakt waren gemakkelijk vervangen worden. 
De bouw van de brug was een machtig gezicht, maar een echt toeristische attractie werd het niet. De Rotterdamsche Courant van 23 oktober 1863 probeerde haar lezers echter te verleiden naar Culemborg te komen om het machtige bouwwerk zelf te aanschouwen:


{% include iiif-image.html idno="tresor/TRG-9410-B-05" uuid="6/434c7b6b-1d81-4107-8934-0e3f00fd38d8" canvas="6" caption="Steiger in de opening van 80 m. (18 Okober 1866)" region="pct:21,23,59,54" %}

Wij meenen iedereen te mogen aanraden, om die groote werkzaamheden te komen bezigtigen. De doelmatige inrigtingen, zoo tot berging van materialen, als tot speciebereiding, de steigers of losplaatsen voor de verschillende benoodigdheden, die dagelijks per spoor worden aangevoerd, alsmede voor de gronden voor de aardebaan en de werkende machineriën, die in alle opzigten zeer goed voldoen, zijn der belangstelling wel waardig; voegt men daarbij de goede orde, veroorzaakt eensdeels door het regelen der arbeidsloonen naar de werkzaamheden die verrigt worden, wat alle aanleiding tot ontevredenheid onder de werklieden wegneemt, anderdeels doordien er volstrekt geen sterke drank op het werk mag gebruikt worden, dan mag men zich overtuigd houden, dat alles behoorlijk wordt bewerkt. 

{% include iiif-image.html idno="tresor/TRG-9410-B-05" uuid="6/99fe389b-df68-4ef6-8563-5544ec783ca3" canvas="7" caption="Steiger in de opening van 150 m. (9 augustus 1867)" region="pct:22,23,58,54" %}

{% include iiif-image.html idno="tresor/TRG-9410-B-05" uuid="6/4322031d-90ec-4fb1-8a7d-a5de1cc79dbf" canvas="9" caption="Noordelijk uiteinde van de brug, vanuit de draagwanden gezien. (30 augustus 1868)" region="pct:19,25,60,51" %}

Het waren durfals, die arbeiders. Arbo-wetgeving bestond toen duidelijk nog niet, want zie ze toch eens poseren, staande op de brugbogen. Je moest voor dit werk niet alleen een goede arbeider zijn, maar ook een goede acrobaat. Op het hoogtepunt waren dagelijks ongeveer 300 à 400 mensen werkzaam aan de brug. Dat dit niet zonder gevaar was, blijkt wel uit de sterftecijfers: zeven mensen vonden tijdens de werkzaamheden de dood. Van Diesen hield zijn collega’s op de hoogte van de vorderingen. Zo gaf hij op 12 november 1867 een lezing in het Haagse Diligentia-theater, waarbij hij het werk met behulp van tal van afbeeldingen toelichtte; hij schonk bij die gelegenheid ook drie foto’s van de brug in wording aan het Instituut van Ingenieurs. In 1868 kwam de brug bij Culemborg gereed.

{% include iiif-image.html idno="museumcollectie/2002.0052.CTG" uuid="18/56077157-6d15-415e-9515-0dd1f36dac31" region="full" canvas=0 caption="Spoorbrug Culemborg. (1868-1883)" %}