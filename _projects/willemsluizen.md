---
allmaps:
  annotationId: 0bc63637826a70d1
  title: Algemeene kaart van het Groot Amsterdamsch Kanaal door Noord Holland
  sourceUrl: http://archief.amsterdam/archief/10094
  sourceTitle: Stadsarchief Amsterdam
title: Willemsluizen
abstract: |
  De negentiende-eeuwse koningen van Nederland voelden zich zeer verbonden met de waterstaatswerken en verbetering van de infrastructuur, met uitzondering van Willem II omdat hij te kort regeerde. Hij moet het doen met een voetbalclub en sigaren. Zijn plan om een kanaal van zijn lievelingsstad Tilburg naar de Zuid-Willemsvaart te graven, werd pas tijdens het bewind van zijn kleindochter gerealiseerd. Dus aan de overkant van het IJ, daar waar het Groot Noordhollandsch Kanaal begint, ligt geen middensluis onder de naam Willem II om de schaalvergroting te symboliseren, maar bevinden zich wel de schutsluizen Willem I en Willem III. 
---

De grootste kolk van de oorspronkelijke dubbele Willemsluis, ontworpen door Jan Blanken en gereedgekomen in 1825, had een schutlengte van 65,41 meter, een doorvaartwijdte van 15,56 meter en een binnen-slagdorpeldiepte van 1,05 meter – Amsterdams Peil – wat groot genoeg was om de grootste oorlogs- en koopvaardijschepen te kunnen schutten. De afmetingen van de schepen namen in de decennia daarna zo toe, dat in 1856 werd geadviseerd het kanaal te verruimen en een grotere schutsluis te bouwen. Omdat er nog geen enkel zicht was op spoedige realisering van een direct kanaal naar zee en de houten vloer en slagdorpels van de bestaande sluis dusdanig door paalworm bleken te zijn aangevreten dat hij lek was, waardoor de scheepvaart naar Amsterdam dreigde gestremd te raken, werd in 1861 besloten een nieuwe en veel grotere sluis te bouwen. Deze kreeg een schutlengte van 109,20 meter, een doorvaartwijdte van 18,21 meter en een slagdorpeldiepte van 7,49 meter – AP. De sluis werd verdeeld in twee compartimenten om kleinere schepen sneller te kunnen schutten. Na voltooiing werd de oude schutsluis aangepakt en vrijwel geheel herbouwd.

{% include iiif-image.html idno="tresor/TRG-9301-M-04" uuid="6/6bd3bb41-d41a-4aa4-8791-019358e93d2b" canvas="13" caption="Schutsluis Willem I (16 Maart 1867)" region="pct:23,18,53,62" %}

{% include iiif-image.html idno="tresor/TRG-9301-M-04" uuid="6/8f9dc087-bd72-40ae-8dbf-15e376324fee" canvas="8" caption="Schutsluis Willem I (29 September 1865)" region="pct:22,18,55,62" %}

Uit welk materiaal bestond de sluis en in welke hoeveelheden moest dit worden aangevoerd? Ontwerper Jan Conrad heeft ons daarover uitvoerig geïnformeerd. De nog bestaande sluis is gebouwd op een houten paalfundering met gemetselde vloer en hardstenen slagdorpels. De sluismuren zijn opgetrokken in waalsteen en de frontmuren in basaltsteen, alles in sterke tras (gemalen tufsteen, een vulkanisch gesteente dat elasticiteit aan de mortel geeft), samengesteld uit drie delen tras en vijf delen schelpkalk. Komplaten, jokdorpels, trappen, dekzerken, slagstijlen, hoekblokken en haalstenen zijn gemaakt van hardsteen. De inmiddels wel vervangen buiten- en binnenvloeddeuren waren gemaakt van van ijzer, de midden-vloeddeuren van eikenhout en de ebdeuren van gecreosoteerd – d.w.z. bewerkt met creosootolie om het te verduurzamen – Schwarzwalder dennenhout. De sluis rust op 3557 ingeheide masten palen. Verder zijn verwerkt: 13.329 kubieke meters klinkers, 9.700.000 stenen, 32.250 HL gezifte schelpkalk en 19.050 HL gezifte tras, 667 kubieke meter hardsteen en 8.764 kilo ijzeren ankers, haalpennen enz.

In het fraaie <a href="https://resolver.kb.nl/resolve?urn=MMKIT03:000207068:00081" class="link">Gedenkboek van het Koninklijk Instituut van Ingenieurs</a>, uitgegeven ter gelegenheid van het 50-jarig bestaan, keek ingenieur Jan Conrad nog eens terug op dit werk. Bij zijn artikel werd natuurlijk een foto van de hand van sterfotograaf Pieter Oosterhuis afgebeeld, genomen op 26 augustus 1864 toen schutsluis Willem III nagenoeg gereed was.

{% include iiif-image.html idno="tresor/TRK-9105-H-01" uuid="6/92008dfb-7c17-4421-90ee-ae0dcd3e295d" canvas="9" caption="Schutsluis Willem III (21 Augustus 1864)" region="pct:23,25,54,48" %}

{% include iiif-image.html idno="tresor/TRK-9105-H-01" uuid="6/e0b12e11-c0af-456e-b360-27b8a811282c" canvas="10" caption="Schutsluis Willem III (19 September 1865)" region="pct:22,18,56,64" %}