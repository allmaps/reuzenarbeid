---
allmaps:
  annotationId: rjXP3AFAEJnVi8P3
  title: Staats Spoorwegen. Brug of Stoomvlotten van Moerdijk naar Willemsdorp (1867)
  sourceUrl: https://beeldbank.regionaalarchiefdordrecht.nl/search/detail/id/281282C791A454411F4902233031DD3E/showbrowse
  sourceTitle: Regionaal Archief Dordrecht
title: Spoorlijn Rotterdam&#8209;Breda
abstract: |
  In 1839 kwam de eerste spoorlijn van Nederland tot stand tussen Amsterdam en Haarlem. In de daaropvolgende jaren werd de lijn naar Rotterdam verlengd. Ook tussen Amsterdam en Arnhem kwam een spoorweg te liggen. Daar bleef het lange tijd bij. Discussies en plannen bij de vleet, maar het kwam maar niet tot een spoorwegnet. De obstakels waren daarvoor te groot. Enerzijds financieel: het vervoer over water vormde veel meer dan in andere landen, een geduchte concurrent. Ten tweede lagen er wel heel wat grote barrières. Zelfs wie nu van Rotterdam naar Breda rijdt zal onder de indruk raken van al die enorme bruggen. Nadat het besluit tot staatsaanleg van spoorwegen in 1860 bij wet was geregeld, ging het hard. In tien jaar tijd kwamen overal in Nederland grote bruggen over de rivieren te liggen. Bij Rotterdam drong de spoorweg vanaf de Maasbruggen direct het centrum in. Dwars door de stad lag een eeuw lang het Luchtspoor. Het getuigde ervan hoeveel het waard was om de spoorwegen aan te leggen en de steden onderling sterk te verbinden.
---

{% include iiif-image.html idno="tresor/TRK-9105-H-01" uuid="6/6ee8b459-0cdf-427a-bcfe-3e7726be1cd3" canvas="6" caption="Binnen Rotte (juli 1874)" region="pct:16,18,67,63" %}

Omstreeks 1920 moet de beroemde Amerikaanse autofabrikant Henry Ford eens hebben gezegd dat Nederland snel over een goed netwerk van autowegen kon beschikken. Alle kanalen dempen, en klaar was Kees! Waarschijnlijk wist hij niet dat in Rotterdam zoiets al een keer was voorgevallen. Daar kwam in de jaren 70 van de negentiende eeuw een luchtspoor dwars door de stad te liggen. De oude levensader, waaraan Rotterdam zelfs zijn naam ontleent, moest eraan geloven: de rivier de Rotte werd gedempt.

{% include iiif-image.html idno="tresor/TRK-9105-H-01" uuid="6/644ed890-93f6-49e2-be44-18164b1bc14a" canvas="5" caption="Binnen Rotte (14 oktober 1870)" region="pct:19,20,61,60" %}

De ‘Zuiderspoorweg’, zoals hij werd genoemd, was een spoorlijn die de oude lijn van Amsterdam over Haarlem, Leiden, Delft naar Rotterdam verlengde tot Dordrecht, Breda en Antwerpen. Het betrof een ingewikkelde lijn vanwege de overbruggingen van Maas (bij Rotterdam), Oude Maas (Dordrecht) en Hollandsch Diep en de aanleg van de spoorweg dwars door de stad. Na veel geredetwist, was men er in 1869 uit: het spoor zou door Feijenoord aan de zuidelijke oever en vervolgens via een brug de stad in worden geleid. Toen de spoorlijn in 1872 werd geopend, was het stukje over de Maas dwars door Rotterdam nog lang niet klaar. Hij eindige bij het zogenaamde Mallegat op de zuidelijke Maasoever. De verbinding werd verzorgd door een stoombootje.

{% include iiif-image.html idno="tresor/TRK-9105-H-01" uuid="6/101f5836-fc0e-465d-b231-66b8af88a22d" canvas="2" caption="Binnen Rotte (oktober 1871)" region="pct:18,16,64,66" %}

Het dempen van de Binnenrotte ten behoeve van de spoorlijn was geen fris werkje, omdat dit riviertje een open riool. ‘Zoowel door wat men ziet, als door wat men ruikt’ was het klip en klaar in welke ‘verregaande bedorven staat’ de Rotte verkeerde, schreef ingenieur Michaëlis. Hij probeerde daarom te voorkomen dat de zwaar vervuilde bodem bloot kwam te liggen, bang als hij was voor ‘ongezonde uitwasemingen’. Hij nam daarom zijn toevlucht tot een ingenieuze techniek om de viezigheid te verwijderen: midden in de Rotte legde hij een zanddam aan en langs de huizen houten kokers die naar zinkputten leidden, waar de viezigheid zich ophoopte en vervolgens werd afgevoerd door de waterstroom.

{% include iiif-image.html idno="tresor/TRK-9105-H-01" uuid="6/efda8832-54f6-4602-9ae9-d696d57b7d2b" canvas="3" caption="Oude Haven (oktober 1871)" region="pct:16,12,68,74" %}

Eind 1874 krioelde het op de bouwplaats van de mensen: 800 man waren druk bezig zand in de Rotte te gooien en palen te heien tot een diepte van 20 meter of meer om de funderingen te maken voor de pijlers van het viaduct. Het materieel dat hiervoor was ingezet, was al even indrukwekkend, te weten 125 spoorwagens, 7 stoomlocomotieven, 2 stoombaggermolens, 3 stoomheistellingen en 600 kruiwagens. Het ruim 600 meter lange luchtspoor kwam te liggen op ongeveer veertig pijlers. Om de drie pijlers was er een van steen, terwijl de overige gemaakt waren van gietijzer. De brugdelen waren elk 14 meter lang.

{% include iiif-image.html idno="tresor/TRK-9105-H-01" uuid="6/261f1de9-e515-4d11-bc08-3c15516d50f7" canvas="0" caption="Binnen Rotte (juli 1874)" region="pct:10,18,81,62" %}

Een van de beste en bekendste ijzergieterijen van dat moment, ‘Prins van Oranje’ in Den Haag, kreeg de opdracht de ijzeren pijlers en brugdelen te fabriceren. Verder werden er drie boogbruggen geplaatst aan de kant van het Hofplein en nog een brug over de Schie. Het Dagblad van Zuid-Holland en ’s Gravenhage rapporteerde op zaterdag 8 augustus 1874: ‘Welke Hollander die in den laatsten tijd Rotterdam bezocht, gevoelde zijn nationalen trots niet gestreeld door het bewustzijn dar Nederlandschen werklieden die ontzaggelijke massa ijzer in zoo fraaije en zoo doelmatigen vormen hadden verwerkt?’ Niet minder dan een gewicht van ongeveer 2 miljoen kilo aan gesmeed en gegoten ijzer was verwerkt!

> Wat dit werk voor de toekomst van Rotterdam’s handel en scheepvaart moge opleveren, ’t is niet uit te maken; maar dit staat vast, dat tal van Nederlandsche werklieden in de zamenstelling van dien arbeid hun brood vonden. Dat de Nederlandsche fabriekant, de vaderlandsche industrie het bewijs heeft geleverd, minstens te kunnen concurreren met den buitenlander.

{% include iiif-image.html idno="tresor/TRG-9301-C-01" uuid="6/4ba90088-c054-49d8-bd81-8a7a8e6f2100" canvas="18" caption="Brug in den Spoorweg over de Maas (1877)" region="pct:11,22,78,58" %}

Het aanzicht van Rotterdam veranderde totaal door de bouw van de brug over de Maas. Toen later De Hef werd gebouwd en weer wat later De Zwaan glommen de Rotterdammers van trots, en dat was toen niet anders, ook al waren die eerste bruggen niet van Nederlands maar Duits fabricaat. Evenals bij de bouw over het Hollandsch Diep kwamen deze bruggen te liggen op een, met een pneumatische techniek gemaakte, fundering, een voorloper van de zogenaamde ‘caissonbouw’. Die techniek werd ook toegepast bij de bouw van de kolossale Brooklyn Bridge in New York, die gelijktijdig plaatsvond als die van de Rotterdamse brug over de Maas. Daarbij wordt het water met een hogedruksysteem buiten de koker gehouden die in de bodem werd aangebracht. De riviergrond werd met behulp van stoomkracht omhoog wordt gevoerd. De arbeiders schepten de grond weg vanuit de binnenzijde van de koker (of het caisson), bijgelicht door waskaarsen. Als bij het graafwerk de zandlaag in de bodem was bereikt, werd die koker vol met zand gestort. Zo kwam een stabiele ondergrond voor de pijlers tot stand.

{% include iiif-image.html idno="tresor/TRG-9301-C-01" uuid="6/1ca11808-c931-451a-8006-5c2dec63d107" canvas="22" caption="Brug over de Koningshaven (1876)" region="pct:14,25,72,54" %}

Een tocht door Rotterdam maken, was spectaculair, of, zoals de wandelende dominee Craandijk het formuleerde: ‘de spoorweg door de stad, dat is inderdaad de bijzonderheid, waardoor Rotterdam zich tot nog toe van de overige vaderlandsche steden onderscheidt’. Wanneer je in de trein zat, voelde je je welhaast een bespieder:

> Huizen, straten, pleinen, vaarten, grachten en singels vliegen ons voorbij. In zolderkamertjes en bovenvertrekken werpen wij vlugtig een blik. Beneden ons bruist het leven in de drukke koopstad. Aan de halte bij de Beurs houden wij een tijdlang stil, boven het plein, waar de tramwagens af en aan rijden. Dan gaat het verder, over de prachtige havens, vol van schepen, over de lange, deftige Boompjes, over de breede rivier, met zijn driemasters en stoombooten, langs de Willemsbrug, die de Maas nevens de spoorwegbrug overspant, over de Koningshaven, langs de reeds voltooide gebouwen en de nog in aanbouw zijnde straten, langs de havens en dokken, over de spoorweghaven met haar loodsen en pakhuizen, en voorts dwars door het vruchtbare eiland.

{% include iiif-image.html idno="tresor/TRK-9105-G-08" uuid="6/f4637de6-e44d-4fd2-a1a2-6eee1ecd47d6" canvas="17" caption="Bruggen tuschen de Boompjes en de Wynstraat (1877)" region="pct:16,17,68,70" %}

Craandijk had met bewondering aanschouwd hoe de pneumatische fundering was aangebracht om de bruggen te kunnen bouwen. Of hij het nu mooi vond of niet en of het wel een goede keuze was geweest om deze spoorlijn dwars door de stad aan te leggen, hield hij wijselijk in het midden. Fraaie stadsgezichten waren erdoor teloorgegaan. Daar klaagde menig Rotterdammer over. ‘Toch is ook de keerzijde onmiskenbaar’, vervolgende de dominee:

> Aan de eischen van het schoonheidsgevoel beantwoorden die vijf getraliede cirkelsegmenten, boven een lange regte lijn zich verheffend, zeer zeker niet. Toch is in zulk een brug iets indrukwekkends, iets ernstigs, iets edels, iets stouts, dat er den stempel eener gansch eigenaardige schoonheid op drukt. Zoo trotsch overspant zij den breeden stroom, zoo ernstig rijst zij hoog en fier op haar sterke pijlers, zoo duidelijk draagt zij het merk onzer negentiende eeuw, dat wij, vergetend wat zij bedierf, haar begroeten als een waardig sieraad, neen, als een passend deel der negentiende-eeuwsche koopstad. Zij verstoort den indruk niet; zij behoort bij 't geheel. (…) En heeft de viaduct in de stad met zijn talrijke zuilen en bogen van steen en van ijzer, met zijn laag en ligtgeel geverwd hekje, niet op buitengewone schilderachtigheid te roemen, juist door zijn lengte verkrijgt hij iets aantrekkelijks, en gansch eigenaardig is de geheimzinnige schemering, die er heerscht in de onafzienbare gewelven, waaronder, als tusschen reusachtige tooneelcoulissen, voetgangers en wagens elkander kruisen.’

{% include iiif-image.html idno="tresor/TRG-9301-F-05" uuid="6/79b90aab-e560-4ac0-9852-5266d6400f2d" canvas="13" caption="Hollandsch-Diep, IJzeren Werkkamer" region="pct:20,18,64,64" %}

Minder gelukkig met de grootscheepse moderniseringen van hun stad waren de kerkgangers van de Laurenskerk. De dwars door de stad denderende treinen verstoorden de diensten. Het verhaal gaat dat de dominee van deze kerk al direct na de opening zou hebben verzucht: ‘alle goeds komt van boven, maar niet alles wat bovenkomt is goed’. Aannemer J.F. Engel, die het werk van de demping van de Binnenrotte uitvoerde en de riolering en de verlichting aanlegde, was zelf kerkganger en kreeg last van wroeging. Hij schonk de Nederlandse Hervormde Gemeente daarom 40.000 gulden, waarmee een kinderhuis voor half-wezen aan de Van Speijkstraat kon worden gesticht.

{% include iiif-image.html idno="museumcollectie/2002.0054.CTG" uuid="18/8e152582-1053-43db-8530-1e767e583b1f" region="full" canvas=0 caption="Spoorbrug over het Hollands Diep bij Moerdijk. (1850-1875)" %}